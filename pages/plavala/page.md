title: "Martin Pl\xE1vala"
---
**Názov práce:** Neklasické efekty na zovšeobecnených kvantových kanáloch

**Anotácia:** Neklasické javy v kvantovej teórii sa často skúmajú v rámci tzv. všeobecných probabilistických teórií. Tento prístup umožňuje podobné javy  kvantifikovať a tým špecifikovať miesto v kvantovej teórie v širšej hierarchii neklasických teórií. Cieľom predkladanej práce je skúmať vlastnosti meraní a kanálov v týchto všeobecnejších teóriach, predovšetkým (ne)kompatibilitu a jej vzťah k iným javom ako je nelokalita alebo steering. Práca sa bude zameriavať na neklasické vlastnosti kvantových kanálov.



**Thesis title:** Non-classical effects on generalized quantum channels

**Annotation:** Non-classical features of quantum theory are often studied in the framework of so-called general probabilistic theories. In this approach, such features can be quantified and may specify the place of quantum theory within a broader hierarchy of non-classical theories. The aim of the thesis is to study  properties of measurements and channels in these more general theories, especially (in)compatibility and its relation to other effects such as nonlocality or steering. The thesis will be focused on 
the non-classical properties of quantum channels. 

  
**Oponenti** Vladimír Bužek, Markus Huber, Milan Mosonyi


**Posudok** (sketch) Všeobecné probabilistické teórie (GPT) sú často využívané na výskum základov kvantovej mechaniky.
Tento prístup poskytuje vhodné prostriedky na štúdium neklasických javov, známych z kvatovej teórie, v širšej  triede fyzikálnych teórií, kde je možné tieto javy kvantifikovať a porovnávať v jednotlivých teóriách. GPT sú založené na operačných pojmoch ako sú stavy, efekty a merania, a umožňuje popis uvedených javov v rámci teórie usporiadaných vektorových priestorov, ich tenzorových súčinov a morfizmov.

Dizertačná práca Martina Plávalu sa zameriava predovšetkým na výskum nekompatibility meraní a kanálov v kvantovej teórii a v  GPT. 
Pozostáva z piatich publikovaných článkov a dlhšieho úvodu, kde sú stručne, ale veľmi zrozumiteľne a čitateľne,
uvedené základné definície GPT a zhrnuté  najdôležitejšie výsledky práce. Z výsledkov by som chcela vyzdvihnúť najmä dva samostatné články autora. V prvom z nich sa venuje veľmi prirodzenej otázke či nekomatibilné efekty existujú v každej neklasickej teórii a 
predstavuje pekný geometrický argument dokazujúci kladnú odpoveď. V ďalšom popisuje nekompatibilitu kanálov v GPT pomocou formalizmu, 
ktorý umožňuje vyjadriť nekompatibilitu kvantových kanálov ako semidefinitný program a tiež prirodzene vedie k zovšeobecneniu steeringu a Bellovej nelokality na kanály v GPT.

 Naše dva spoločné články  sú tiež z veľkej časti založené na originálnych myšlienkach doktoranda. 
V jednom z mich sú popísané maximálne nekompatibilné efekty v GPT a sú charakterizované teórie, ktoré také dvojice obsahujú. Druhý článok je venovaný trochu inej problematike, ktorá súvisí so základmi kvantovej mechaniky. Bol napísaný na podnet M. Plávalu a na základe jeho nápadu na  odpoveď na otvorený problém postulovaný v článku S. Guddera o počte kontextov v spektrálnych efektových algebrách. Súčasťou práce je aj článok napísaný počas pobytu na Univerzite v Turku, kde spolupracoval s prof. Heinosaarim a jeho študentom.  Tento článok popisuje merania, ktoré sú kompatibilné so všetkými kanálmi resp. so všetkými meraniami a ukazuje, že na rozdiel od kvantovej teórie tieto dve podmienky nie sú ekvivalentné v niektorých GPT. 

Záverom konštatujem, že predkladaná práca jednoznačne spĺňa požiadavky na doktorandské dizertačné práce. Úvod je napísaný veľmi prehľadne a čitateľne, uvedené články boli publikované vo vysoko kvalitných časopisoch. Doktorand  bez najmenších pochybností preukázal, že je schopný samostatne vedecky pracovať na vysokej úrovni, ako aj spolupracovať s členmi medzinárodnej vedeckej komunity. Preto rozhodne odporúčam dizertačnú prácu RNDr. Martina Plávalu na obhajobu.



